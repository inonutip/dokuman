İNÖNÜ ÜNİVERSİTESİ TIP FAKÜLTESİ 

******************************************************************************
DÖNEM ÖĞRENCİ TEMSİLCİLERİ GRUBUNUN SEÇİMİ VE GÖREVLERİNE DAİR USUL VE ESASLAR
******************************************************************************

Bölüm 1 : Amaç- Kapsam- Dayanak
===============================
        
Amaç          
MADDE 1- (1) Bu Yönergenin amacı, İnönü Üniversitesi Tıp Fakültesinde kayıtlı öğrencilerin eğitim-öğretim ve sosyo-kültürel gereksinimlerini karşılamak üzere, görüş ve taleplerini Yönetime ulaştırmak ve yönetim organları ile öğrenciler arasında iletişimi sağlamak amacı ile oluşturulacak Dönem Öğrenci Temsilcilerinin seçim ve çalışma esaslarını düzenlemektir.          
        
Kapsam 
MADDE 2- (1) Bu Yönerge, İnönü Üniversitesinde kurulacak dönem öğrenci temsilcilerinin görev, yetki ve çalışma esaslarına ilişkin hükümleri kapsar.        
  
Dayanak 
MADDE 3- (1)  Bu Yönerge, Üniversitelerarası Kurulun tesis ettiği 26 Aralık 2002 tarih ve 24975 sayı ile Resmi Gazete’de yayımlanarak yürürlüğe giren Üniversiteler Öğrenci Konsey Yönetmeliğine uygun olarak düzenlenmiştir. 


Bölüm 2 : Tanımlar
==================
         
Tanımlar 
MADDE 4- (1) Bu yönergede: 
a) Üniversite, İnönü Üniversitesini, 
b) Dekanlık: Tıp Fakültesi Dekanlığını
c) Dekan: Tıp Fakültesi Dekanını,
d) Fakülte: Tıp Fakültesini,
e) Dönem Koordinatörü: Sorumlu olduğu dönemin eğitim programının bütünlüğü ve düzenli bir şekilde yürütülmesi ile sınavların koordinasyonundan sorumlu öğretim üyesini,
f) Dönem öğrenci temsilcisi, her sınıfta, o sınıfa kayıtlı öğrenciler tarafından seçilmiş öğrenciyi, 
ifade eder.       
                           
Bölüm 3 : Adaylık ve Seçimlerin Yapılması
=========================================
                
Aday Öğrencilerde Aranan Şartlar
MADDE 5- (1) Dönem öğrenci temsilci adayı öğrencilerde aşağıdaki şartlar aranır:
a) Fakültemizin kayıtlı öğrencisi olması,
b) Siyasi parti organlarında üye veya görevli olmaması,
c) Disiplin cezası almamış olması,
d) Seçimin yapıldığı dönemde kayıt dondurmamış olması,
e) Daha önce öğrenci temsilciliği görevinde bulunmamış olması,
gereklidir. 

Seçim Süreci
MADDE 6- (1)  Seçim sürecine ilişkin hükümler aşağıdaki gibidir: 
a) Dönem öğrenci temsilcileri ve yardımcıları bir eğitim-öğretim yılı süresince seçilir. 
b) Seçilen dönem öğrenci temsilcisi en fazla bir dönem görev yapabilir, daha sonraki dönemler için aday olamaz. Yardımcılar bir sonraki dönemde öğrenci temsilciliğine aday olabilir fakat birlikte çalıştığı dönem temsilcini yardımcı olarak seçemez. 
c) Fakülte yönetiminin uygun görmesi durumunda seçimler web ortamında da yapılabilir. 
d) Seçimlerle ilgili her türlü duyuru ve ilanlarla ilgili konularda Fakülte yönetim organları yetkilidir 
e) Seçimlerle ilgili her türlü itiraz, seçim sonuçlarının ilanını izleyen ilk iş günü içinde ilgili dönem koordinatörüne veya yardımcılarına yapılır. Dönem koordinatörü ve yardımcıları gerekli incelemeleri yaparak itirazları en geç iki gün içinde karara bağlarlar.
 f) Dönem koordinatörü ve yardımcıları yapılan itirazlar sonucunda seçimlerin yenilenmesine karar verirse, seçimler karar tarihinden itibaren en geç beş gün içinde yenilenir 
g) Dönem öğrenci temsilcisinin seçilme niteliklerini kaybetmesi ya da herhangi bir nedenle süresi bitmeden önce görevinden ayrılması halinde kalan süreyi tamamlamak üzere yeni bir temsilci seçilir. 

MADDE 7- (1)  Dönem VI öğrenci temsilcileri seçimi: 
a) Ön hekim uyum programının sonunda salt çoğunluğun sağlandığı toplantıda yapılır. 
b) Seçim duyurusu, Dekanlık tarafından tüm ön hekimlere öğrenci panoları ve internet ağ sayfası aracılığıyla en az bir (1) hafta öncesinden yapılır. 
c) Seçim, dönem VI Koordinatörü veya Koordinatör Yardımcısının başkanlığında seçime katılanların salt çoğunluğunun aksi bir yöntem talebi olmadıkça, gizli oy ve açık sayım yöntemi ile yapılır. 

MADDE 8- (1)  Diğer dönemlerin öğrenci temsilcileri seçimi:
a) Eğitim yılının başladığı tarihten itibaren bir ay içinde yapılır. 
b) Seçim duyurusu, Dekanlık tarafından dönem panoları ve internet sayfası aracılığıyla en az bir (1) hafta öncesinden yapılır. 
c) Adaylık şartlarını taşıyan her öğrenci seçimlerden bir önceki haftanın son iş günü mesai bitimine kadar aday olmak istediğini bildirir bir dilekçe ile Dekanlığa başvuruda bulunur. Adaylığı uygun görülen öğrenciler seçimden hemen önce Dekanlıkça ilan edilir.
d) Seçim, ilgili Dönem Koordinatörü veya Dönem Koordinatör Yardımcısının başkanlığında seçime katılanları salt çoğunluğunun aksi bir yöntem talebi olmadıkça, gizli oy ve açık sayım yöntemi ile yapılır. 
e) Seçime katılanların salt çoğunluğu ile öğrenci temsilcisi seçilir. 
f)  Salt çoğunluğun sağlanamadığı durumlarda seçim bir (1) hafta sonra yenilenir. 
g) Seçim sonuçları fakülte duyuru panoları ve ağ sayfası üzerinden duyurulur. 
h) Seçime ilişkin bu yönergede yer almayan diğer kural ve hükümler, Dönem temsilci, temsilci yardımcıları önerisiyle Tıp Eğitimi Koordinatörler kurulunda değerlendirilir ve bir rapor halinde Dekanlığa sunulur ve Dekanlığın onayıyla düzenlenir. 

MADDE 9- (1)  Dönem Öğrenci Temsilciliği Görevinin Sona Ermesi: Mezuniyet veya başka bir nedenle Fakülteden ilişiği kesilen öğrenciler ile Yükseköğretim Kurumları Öğrenci Disiplin Yönetmeliğine göre, haklarında uzaklaştırma veya çıkarma cezası kesinleşen Dönem temsilcilerinin, dönem temsilciliği üyeliği ve buna bağlı tüm görevleri sona erer.    


Bölüm 4 : Dönem Öğrenci Temsilcilerinin Görev ve Sorumlulukları
===============================================================
MADDE 10- (1)  Dönem Öğrenci Temsilcileri: Fakültedeki her dönem için, eğitim öğretim yılı başlangıcında o döneme ait öğrenciler tarafından seçilen ve o dönemi temsil eden bir temsilci ve yardımcısından oluşur. 

MADDE 11- (1)  Dönem Öğrenci Temsilcisinin Görevleri: 
a) Temsilcisi oldukları dönemin öğrencileri ile Dönem Koordinatörü ve Dekanlık arasındaki iletişimi kolaylaştırmak,
b) Kendi dönem öğrencilerinin bilimsel, sportif, sosyal ve kültürel etkinliklere katılmasını teşvik etmek, 
c) Öğrenciler arası iletişimin artırılması için çalışmalar yapmak, 
d) Tıp Fakültesi Dekanlığının düzenlediği etkinliklerin organizasyonunda görev almak, dönem öğrencilerinin etkinliklere katılımı ve görev almasını teşvik etmek, 
e) Temsil ettiği dönemde dönem öğrenci temsilcileri çalışmalarını yürütmek, 
f) Dönem öğrenci temsilcilerinin aldığı kararları temsil ettiği dönem öğrencilerine duyurmak ve uygulamalarını izlemek, 
g) Temsil ettiği dönemdeki öğrenci sorunlarını belirlemek ve bunları Dönem Koordinatörü ve Dekanlığa iletmek, 
h) Kendi dönemindeki öğrencileri, öğrenci etkinliklerinde temsil etmek, 
i) Fakülte’nin yönetim organlarınca oluşturulan kurullarda görev almak, 
j) Dekanlığın yaptığı toplantılarda kendi dönemini temsil etmek. Bu toplantıda eğitim, eğitim programı, sosyal, kültürel, sportif ve sanatsal olanaklar ile ilgili her türlü geri bildirimi aktarmak. Dekanlığın beklentilerini uygulamalarını ve duyurularını temsilcisi olduğu dönemin öğrencilerine iletmek.

Yürürlük
MADDE 12- (1) Bu yönerge İnönü Üniversitesi Senatosu tarafından kabul edildiği tarihte yürürlüğe girer.

Yürütme
MADDE 13- (1) Bu yönerge İnönü Üniversitesi Tıp Fakültesi Dekanı tarafından yürütülür.
 




