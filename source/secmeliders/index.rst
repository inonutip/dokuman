TIP FAKÜLTESİ 

*************************
SEÇMELİ DERSLER YÖNERGESİ
*************************

Bölüm 1 : Amaç, Kapsam ve Dayanak ve Tanımlar
=============================================

MADDE-1 Amaç
""""""""""""
(1) Bu yönergenin amacı her eğitim ve öğretim yarıyılında öğrencilerin gerçekleştirecekleri seçmeli derslerin belirlenmesi, seçilmesi ve işlenmesi ile ilgili usul ve esasları belirlemektir.


MADDE-2 Kapsam 
""""""""""""""
(1)  Bu yönerge, Tıp Fakültesi Dönem 1 ve Dönem 2 ‘deki seçmeli dersleri kapsar.

MADDE-3 Dayanak
"""""""""""""""
(1)  Bu yönerge 4/11/1981tarih ve 2547 sayılı Yükseköğretim Kanunu’nun 14 üncü maddesine dayanılarak hazırlanmıştır.  

Madde-4 Tanımlar
""""""""""""""""

(1) Bu yönergede geçen;
    a) Senato: İnönü Üniversitesi Senatosunu,
    b) Dekan: Tıp Fakültesi Dekanını,
    c) Dekanlık: Tıp Fakültesi Dekanlığını,
    d) Dönem 1: Tıp Fakültesi birinci sınıfını,
    e) Dönem 2: Tıp Fakültesi ikinci sınıfını,
    f) Fakülte: Tıp Fakültesini,
    g) Fakülte Kurulu: Tıp Fakültesi Fakülte Kurulunu,
    h) Seçmeli dersler: Tıp Fakültesinde dönem 1 ve dönem 2’de bir yarıyıl boyunca okutulan ve öğrencilerin bilimsel veya sosyal eğilimleri dikkate alınarak belirlenen teorik ya da uygulamalı dersleri, 
    i) Seçmeli Ders Koordinatörü: Tıp Fakültesi eğitiminde seçmeli derslerin programlanması ve yürütülmesinde sorumlu olan ve Dekan tarafından görevlendirilen öğretim üyesini,
    j) Sınav: Ara sınav, final ve bütünleme sınavını ifade eder.


Bölüm 2 : Derslerin Seçilmesi ve Uygulama Sürecine Dair Esaslar
===============================================================

Madde 5 - Derslerin Yapılış Amacı 
"""""""""""""""""""""""""""""""""

(1)  Seçmeli dersler öğrencilerin akademik ve mesleki ve özel yaşamları için gerekli olabilecek kişisel gelişimin kazandırılması amacıyla verilir ve bu dersler genellikle sosyal içeriklidir.  

Seçmeli Derslerin Belirlenmesi ve Açılması
Madde 6- (1) Seçmeli Dersler Koordinatörleri Fakülte öğretim üye ve elemanlarından gelen mesleki seçmeli ders ya da Üniversitenin diğer eğitim birimlerinden gelen alan dışı seçmeli ders açılması taleplerini değerlendirerek, gelen taleplerin seçmeli ders açılması ile ilgili ilkelere uyumlu olup olmadığını bildiren bir rapor hazırlayarak dekanlığa sunar. Fakülte Kurulunun kararı ile açılacak olan seçmeli dersler belirlenir. İlk defa açılacak olan seçmeli dersler için Fakülte Kurulu kararının Üniversite Senatosunca da onaylanması gerekir. Talep olduğunda sorumlu öğretim üyesi onayı ile bir seçmeli ders iki kur (grup) olarak da açılabilir. 10 (On) öğrenciden daha az tercih edilen seçmeli dersler açılmaz.  



Madde-7 Derslerin Seçilmesi
"""""""""""""""""""""""""""
(1)  Tıp Fakültesinde seçmeli dersler tıp, temel ve sosyal içerikli olarak hazırlanmış olup 1 krediliktir (1 AKTS).  Dönem 1. ve Dönem 2. öğrencileri ilgi alanlarına göre her eğitim öğretim yarıyılında 1 ders olmak kaydıyla 2 yıl boyunca toplamda 4 ders seçerler. Her yarıyılın başında öğrencilere tanınan 1 haftalık seçme süresinin sonunda dersi seçen öğrencilerin sayısı yeterli olmadığında ders açılmayabilir ve bu dersleri seçen öğrenciler (kalan diğer) yeni seçeneklere yönlendirilir. Derslerin düzenlenmesinde olabildiğince küçük gruplarla interaktif ders yapılması ve öğrencilerin öncelikle tercih ettikleri dersleri almalarının sağlanması hedeflenir. Önceden belirlenen bazı seçmeli dersler ikinci defa seçilebilir ve devam niteliğinde uygulanabilir.

Madde-8 Sınavlar
""""""""""""""""
(1)  Seçmeli dersler için bir ara sınav, bir final ve bir bütünleme sınavı yapılır. Ancak ara sınav (vize) zorunluluğu olmayıp ara sınav, sorumlu öğretim üyesine bırakılmış olup sorumlu öğretim üyesi ara sınavı dönem sonunda da yapabilir. İnönü Üniversitesi Tıp Fakültesi Eğitim Öğretim ve Sınav Yönetmeliği’nde belirtilen geçerli mazereti nedeniyle ara sınava giremeyen öğrenciye mazeret ara sınavı yapılır. Dönem sonunda final sınavı yapılır, final sınavının yönteminin tercihi (sınav, ödev, sunum vb.) sorumlu öğretim üyesine bırakılmıştır. Ancak final sınavının ne şekilde yapılacağı ders seçilmeden önce ilan edilmek zorundadır.  

Madde 9 Derslere devam ve başarı durumu
"""""""""""""""""""""""""""""""""""""""
(1)  Seçmeli dersler Fakülte Kurulunun belirlediği yer, gün ve saatte işlenir. Seçmeli derslere devam zorunludur ve yoklama yapılır. Seçmeli derslere devam zorunluluğu ile ilgili, İnönü Üniversitesi Tıp Fakültesi Eğitim Öğretim ve Sınav Yönetmeliği’nde “Teorik Derslere Devam Zorunluluğu” ilişkin hükümler uygulanır. Seçmeli derslerin konu başlıkları ve ders anlatım veya uygulama mekânları İnönü Üniversitesi ağ sayfasında duyurulur. Seçmeli derslerden başarısız olan öğrenciler bir üst sınıfa geçebilirler. Seçtiği derslerin herhangi birinden başarılı olamayan öğrenci ileri ki dönemlerde bunu telafi etmek ve intörnlükten (VI. Dönem) önce toplam 4 kredilik seçmeli dersten başarılı olmak zorundadır. Bir seçmeli dersten başarısız olan öğrenci ileri ki dönemlerde aynı seçmeli dersi almak zorunda olmayıp başka bir dersi de seçebilirler. 

Kurul Dışı Seçmeli Dersler
Madde 10- (1)  Kurul dışı olan seçmeli derslerde ders geçme sistemi uygulanır. Bu derslerden alınan geçme notları başarı puanını etkilemez.

Bölüm 3 : Yürürlük ve Yürütme
=============================

Yürürlükten Kaldırılan Mevzuat
MADDE- 11 (1) Bu yönergenin kabul edildiği tarih itibariyle İnönü Üniversitesi Senatosunun 19.10.2017 tarih ve 2017/10-3 sayılı kararı ile kabul edilen “İnönü Üniversitesi Tıp Fakültesi Seçmeli Dersler Yönergesi” yürürlükten kaldırılmıştır.  

Yürürlük
MADDE 12- (1)  Bu yönerge hükümleri Senatoda kabul edildiği tarihte yürürlüğe girer.

Yürütme
MADDE-13- (1)  Bu yönerge hükümlerini Tıp Fakültesi Dekanı yürütür.

