İNÖNÜ ÜNİVERSİTESİ TIP FAKÜLTESİ 

*********************
ÖN HEKİMLİK YÖNERGESİ
*********************

Bölüm 1 : Amaç, Kapsam, Dayanak ve Tanımlar
===========================================

MADDE- 1 Amaç
"""""""""""""
(1) Bu yönerge, İnönü Üniversitesi Tıp Fakültesi (İÜTF) ön hekimlik döneminin uygulama esaslarını ve ilkelerini belirlemek, ön hekimlik eğitiminin yapılanması, ön hekimlerin çalışma yöntemi, değerlendirilmesi, görev, yetki ve sorumluluklarını tanımlamak için hazırlanmıştır.

Kapsam
MADDE- 2
(1) Bu yönerge, İÜTF ön hekimlik eğitim programı çerçevesinde eğitim alan tıp fakültesi son sınıf öğrencilerini ve bu eğitimin yapıldığı anabilim/bilim dallarını kapsar.

Dayanak
MADDE- 3
(1) Bu yönerge, İÜTF Eğitim-Öğretim ve Sınav Yönetmeliği ile Mezuniyet Öncesi Tıp Eğitimi- Ulusal Çekirdek Eğitim Programı esas alınarak hazırlanmıştır.

Tanımlar
MADDE 4- (1) Bu Yönetmelikte geçen;
a) Dekan: Tıp Fakültesi Dekanını,
b) Fakülte: Tıp Fakültesini,
c) Dönem Koordinatörü: Sorumlu olduğu dönemin eğitim programının bütünlüğü ve düzenli bir şekilde yürütülmesi ile sınavların koordinasyonundan sorumlu öğretim üyesini,
d) Staj Sorumlusu: Anabilim Dalı Başkanlıklarınca belirlenen staj eğitiminden sorumlu öğretim üyelerini,
ifade eder. 

Ön hekim eğitiminde yapılanma
MADDE- 4
(1) Ön hekimlik eğitim süresi 12 aydır. Ön hekim eğitiminden Tıp Fakültesi Dekanlığı sorumludur. Bu dönemde ön, Fakülte Kurulu tarafından onaylanan yıllık programda yer alan stajlarda gözetim altında hekimlik yaparak yeterlik alır. 
(2) Ön Hekimlik Komisyonu, dönem koordinatörü başkanlığında zorunlu ve seçmeli staj yapılan Anabilim Dallarının en az birer eğitim sorumlusundan oluşur.  Zorunlu staj yapılan ve seçmeli staj yapılan Anabilim Dallarındaki, dönem VI staj sorumluları Anabilim Dalı Başkanı tarafından belirlenir. Ön hekimlik dönemi eğitiminin içeriği, staj süreleri, uygulama ve değerlendirme esasları, görev ve sorumlulukları ve ilgili diğer konular, bu komisyon tarafından yürütülür.
(3) Dönem VI staj sorumluları, dönem koordinatörü ile yakın işbirliği ve iletişim içinde ön hekimlerin Anabilim Dalı eğitim amaçlarına uygun olarak eğitimlerini düzenler ve değerlendirir. Ayrıca staja ait sorunları tespit eder, çözüm önerileri getirir ve stajın yürütülmesi konularında teklif hazırlar.
(4) Dönem VI staj sorumluları, staja yeni başlayan ön hekimlere ilk gün Anabilim/Bilim Dalı’nın işleyişi hakkında bilgi verir. Ön hekimlerden beklentileri, çalışma düzeni, görev tanımları konularını içeren bir bilgilendirme toplantısı yapar. Kliniğin vizit saatleri, eğitim toplantıları ve kliniğin işleyişi hakkında bilgi verir. Toplantıya kıdemli asistan ve servis sorumlusu hemşirenin katılması sağlanır.
(5) Ön hekimlerin staj yaptıkları Anabilim Dallarında Yönerge’ye uygun hareket edilmediğinin saptanması durumunda Tıp Fakültesi Dekanlığı, müdahale etme ve yeniden düzenleme yapılmasını talep etme hakkına sahiptir.

Ön hekimlerin çalışma yöntemi
MADDE- 5
(1) Ön hekimlik eğitimine başlamadan önce öğrencilerin “Ön Hekim Uyum Programını” başarıyla tamamlamaları gerekir. Uyum programını tamamlayamayanlar ön hekim olamazlar.
(2) Ön hekim, çalıştığı kliniğin servis ve polikliniklerinde kıdemli araştırma görevlilerinin ve öğretim üyelerinin gözetiminde hastanın sorumluluğunu alır. 
(3) Tıp Fakültesi Hastanesi dışında staj yapıyorsa ön hekimden sorumlu bir yetkili doktor/öğretim görevlisi/öğretim üyesi belirlenir.
(4) Ön hekim, Anabilim Dalı’nda yapılan vizitlere, eğitim toplantılarına katılır.
(5) Ön hekim, çalıştığı kliniğe uygun (önlük, ameliyat giysisi vb.)  giyinmek, üzerinde ön hekim yazılı kimlik belgesi taşımak zorundadır.

Ön hekimin çalışmasının değerlendirilmesi
MADDE- 6
(1) Ön hekimin staj süresince sağlık ya da geçerli mazerete bağlı devamsızlık durumu, belgelemek ve telafi etmek şartı ile o staj süresinin %10’undan daha fazla olamaz.
(2) Mesai günleri çalışma saatleri, 08.00-17.00 arasıdır. Hasta yararı veya yapılan sağlık hizmetinin gerektirdiği hâllerde bu süre aşılabilir.  
(3) Ön hekimler bulundukları kliniğin çalışma düzenine uygun olarak nöbet tutarlar. Nöbet sıklığı ‘üç günde bir’ den fazla olamaz. Nöbet çalışma düzeni, ihtisasa yeni başlamış kıdemsiz araştırma görevlisine benzer şekilde yürütülür. Nöbete ilişkin düzenlemeler ilgili Anabilim/Bilim Dalı tarafından belirlenir. Zorunlu hâller dışında nöbet değişimi yapılamaz. Nöbet değişimi acil hâller dışında üç gün öncesinden ön hekim eğitim sorumlusu öğretim üyesine bildirilir ve onaylanması hâlinde yapılır. Nöbetlere devam ve nöbet listelerinin güncelliği Anabilim/Bilim Dalı tarafından denetlenir.
(4) Ön hekimlerin eğitiminde görev alan Anabilim Dallarının katkıları ile ulusal çekirdek eğitim programı ve Anabilim Dalının eğitim amaçları doğrultusunda bir “Ön Hekim Çalışma Karnesi” hazırlanır. Ön hekimin yeterliliği, o stajın çalışma döneminin sonunda birlikte çalıştığı öğretim üyeleri tarafından hazırlanan ön hekim çalışma karnesinin doldurulması suretiyle başarılı ya da başarısız olarak değerlendirilir. Bu karneler eğitim öğretim yılının sonunda ön hekim tarafından Tıp Fakültesi Dekanlığı Öğrenci İşleri Bürosu’na iletilir. 
(5) Staj sonucunda başarı- başarısızlık durumu; devam ve karnelerde belirlenmiş olan yeterlilik ile ilgili ölçütlere bağlı olarak Anabilim Dalı Başkanlığı tarafından belirlenir. Yüz tam puan üzerinden en az 60 puan alan öğrenci başarılı olarak değerlendirilir. Başarısız olan ön hekimler, stajı tekrar alır. Staj tekrarları, tüm stajlar bittikten sonra uygulanır.


Ön hekimin görev, yetki ve sorumlulukları
MADDE- 7
(1) Ön hekim, ihtisasa yeni başlamış kıdemsiz araştırma görevlisi gibi değerlendirilir. Serviste hasta izlediğinde hastanın hastaneye müracaatından çıkışına kadar tüm hazırlık, bakım ve yönetimine bizzat katılır. 
(2) Hasta dosyasının düzenlenmesi, anamnezi, fizik muayenesi, istenilen tetkiklerin takibi ve sonuçların hasta dosyasına kaydedilmesi, hastaların seyir notlarının kaydedilmesi, hasta tarafından alınması gereken ilaçların hasta tabelasına yazılması, taburcu işlemlerinin yapılması ön hekime aittir. Bu işlevlerin tamamı ön hekimin sorumlu olduğu öğretim üyesi veya öğretim üyesinin görevlendirdiği kıdemli araştırma görevlisi tarafından denetlenir ve değerlendirilir.
(3) Hasta hazırlamak dışında, ön hekim kendi izlediği hastada damar yolu açma, venöz ve arteriyel kan örneği alma, genito-üriner sistem ve gastro-intestinal sisteme sonda uygulama, solunum yolu sekresyonu aspirasyonu, drenaj takibi, pansuman ve benzeri sorumlulukları yerine getirir. 
(4) Ön hekime hasta sorumluluğu verilmeden yalnızca servis veya polikliniklerin rutin işleri yaptırılmaz ya da serbest zaman geçirmesine izin verilmez. 
(5) Araştırma görevlisi, ön hekime ancak danışman olarak yardımcı olabilir. 
(6) Ön hekim, hazırladığı hastayı vizitlerde sorumlu öğretim üyesine sunar. Serviste yapılmakta olan tüm vizitlere katılır. Hastanın takibinde gerekli olan tüm tetkikleri ancak sorumlu öğretim üyesinin önerileri ile isteyebilir. Acil durumlarda, asistanın yokluğu hâlinde, ön hekim gerekli gördüğü tüm tetkikleri isteyebilir. 
(7) Kanunen Ön hekimin reçete yazma yetkisi olmadığı için, hastalara yazılacak reçeteler kendisi tarafından yazılıp, sorumlu öğretim üyesi veya kıdemli servis asistanınca imzalanır. Hastane eczanesinden yapılan istekler ve hemşire istemleri de bu kapsamdadır.
(8) Poliklinik ve acil servis çalışmalarında, aynı servis çalışmasında olduğu gibi, ön hekim hastanın kabulü, muayenesi, dosyasının hazırlanmasından sorumludur. Gerekli tetkikleri istemeden veya hastaya nihai kararı vermeden önce mutlaka sorumlu öğretim üyesine (acil serviste acil hekimine) hastayı sunmak ve danışmak zorundadır. 
(9) Servis ve acil servis hemşireleri, ön hekimin verdiği istemi yerine getirmek zorundadır. Takip ettiği hastası ile ilgili olarak personelin yapması gereken ek iş olduğunda ön hekim bunu personele bildirebilir.

Yürürlükten Kaldırılan Mevzuat
MADDE- 8 
(1) Bu yönergenin kabul edildiği tarih itibariyle İnönü Üniversitesi Senatosunun 27.12.2017 tarih ve 2017/12-2 sayılı kararı ile kabul edilen “İnönü Üniversitesi Tıp Fakültesi İntörn Hekimlik Yönergesi” yürürlükten kaldırılmıştır.  

Yürürlük
MADDE- 9 
(1) Bu yönerge İnönü Üniversitesi Senatosu tarafından kabul edildiği tarihte yürürlüğe girer.

Yürütme
MADDE- 10 
(1) Bu yönerge İnönü Üniversitesi Tıp Fakültesi Dekanı tarafından yürütülür.

