İNÖNÜ ÜNİVERSİTESİ TIP FAKÜLTESİ 
ÖLÇME VE DEĞERLENDİRME YÖNERGESİ
================================

BİRİNCİ BÖLÜM
Amaç, Dayanak, Kapsam ve Tanımlar

Amaç
MADDE 1- Bu yönerge, İnönü Üniversitesi Tıp Fakültesi lisans öğrenimindeki tüm sınav sorularının hazırlanması, sınav öncesi değerlendirilmesi, sınav sonrası analizi, sınavla ilgili itirazların alınması ve değerlendirerek karara bağlaması ile ilgili usul ve esaslar ile bu süreçte görev alan komisyonların oluşumunu ve çalışma esaslarını belirlemek üzere hazırlanmıştır.
Kapsam
MADDE 2- Bu yönerge, ders kurulu ve stajlardaki öğrenim çıktılarını değerlendirmek üzere yapılan tüm sınavları ve program çıktılarında yer alan ve doğrudan her hangi bir ders veya staj çıktılarına ait olmayan sınavları kapsar.
Dayanak
MADDE 3- Bu yönerge, 4/11/1981 tarihli ve 2547 sayılı Yükseköğretim Kanununun 14. maddesine dayanılarak hazırlanmıştır.
Tanımlar
MADDE 4-
a) Dekan: İnönü Üniversitesi Tıp Fakültesi Dekanını,
b) Ders Kurulu: İnönü Üniversitesi Tıp Fakültesi birinci, ikinci ve üçüncü yıllarda müfredatta bulunan Ders Kurullarını,
c) Fakülte: İnönü Üniversitesi Tıp Fakültesini,
ç) Fakülte Kurulu: İnönü Üniversitesi Tıp Fakültesi Fakülte Kurulu’nu,
d) Komisyon: Fakültenin lisans eğitiminde yapılan tüm sınavlara ve sınav sorularına ilişkin itirazları inceleyip karar bağlayan Ölçme ve Değerlendirme Komisyonunu,
e) Sınav Komisyonu: Dönem koordinatörü ile birlikte ders kurulu/staj sorumlularından ilgili her sınav için oluşturulan, sınav öncesi sorulacak soruları teknik açıdan inceleyen, nesnel yapılandırılmış sınavlarda sorulacak soruların puanlamalarını öğrenim hedeflerine göre gözden geçiren ve gerektiğinde yeniden düzenleyen komisyonu,
f) Üniversite: İnönü Üniversitesini,
g) Yönetim Kurulu: İnönü Üniversitesi Tıp Fakültesi Yönetim Kurulu’nu ifade eder.





İKİNCİ BÖLÜM
 Ölçme ve Değerlendirme Komisyonunun Oluşumu, Çalışma Esasları ve Görevleri 
Komisyonun oluşumu, çalışma esasları ve görevleri 
MADDE 5-(1) Fakültenin lisans eğitiminde yapılan tüm sınavlara ve bu sınav sorularına ilişkin itirazları inceleyip karar bağlar.
(2) Komisyon dönem koordinatörlerinden, Dekan tarafından atanan Tıp Eğitimi Anabilim Dalı’ndan bir öğretim üyesi, Biyoistatistik Anabilim Dalı’ndan bir öğretim üyesi, Temel Tıp Bilimleri, Dahili Tıp Bilimleri veya Cerrahi Tıp Bilimleri Bölümü’nden en az birer öğretim üyesinden oluşan 9 (dokuz) üye ile 1 (bir) raportörden oluşur. 
 (3) Komisyon üyeleri her eğitim öğretim dönemi için atanır. Görev süresi biten bir üye yeniden atanabilir. Bir takvim yılı içinde, mazeretsiz olarak iki toplantıya katılmayan üyenin üyeliği düşer, Dekan tarafından yeni atama yapılır.
(4) Komisyon başkanı Dekan tarafından seçilir. Başkan Dekan’a karşı sorumludur. Başkan komisyonun işleyişini, gündemin oluşturulmasını sağlar.
(5) Raportör üye gerekli kayıtların alınmasını, alınan kararların yazılmasını,  yayınlanmasını, arşivlenmek üzere raporlanmasını ve ilgili yerlere bildirilmesini sağlar. 
(6) Komisyon gerektiğinde konu ile ilgili başka uzmanları da toplantılara çağırabilir ve alt komisyonlar oluşturabilir. Alt komisyonların oluşturulması ve çalışmaları için tüm görevlendirmeler Komisyon Başkanının önerisiyle Dekan tarafından yapılır.
(7) Komisyon üye tam sayısının yarısından fazlasıyla toplanır, katılanların salt çoğunluğuyla karar alır. Oyların eşitliği halinde başkanın oyu iki oy sayılır.

 ÜÇÜNCÜ  BÖLÜM
 Sınav Komisyonunun Oluşumu, Çalışma Esasları ve Görevleri 
Sınav Komisyonu Oluşumu, Görevleri ve Çalışma İlkeleri
Madde 6- (1) Dönem koordinatörü ile birlikte ders kurulu/staj sorumlularından ilgili her sınav için bir komisyon oluşturulur. Bu komisyon sınav öncesi sorulacak soruları teknik açıdan inceler, nesnel yapılandırılmış sınavlarda sorulacak soruların puanlamalarını öğrenim hedeflerine göre gözden geçirir ve gerektiğinde yeniden düzenler. Teknik hata olduğuna karar verilen soruları ilgili öğretim üyesine düzeltilmesi için bildirir. Düzeltildikten sonra sınav komisyonuna gelen soru, tekrar incelenir, hatası düzeltilen soru sınavda sorulur. Üç kere üst üste değerlendirme sonucunda hatanın devam ettiği saptandığında, soruyu hazırlayan öğretim üyesinden ilgili konudan soru alınmaz. 
(2) Her sınav sonrası sorulan soruların zorluk ve ayırt edicilik düzeyi hesaplanır. Soruların zorluk düzeyine bakılmaksızın ayırt edicilik düzeyi 0,15’in altında ise soru geçerli kabul edilmez. Sorunun ayırt edicilik düzeyi 0,15 ve üzerinde ise zorluk düzeyi %10-%90 arasında olan sorular geçerli kabul edilir. 
(3) Sınav sonrası sınav komisyonu tarafından alınan sınav sonuçları ile ilgili karar, ölçme değerlendirme komisyonuna gönderilir. Ölçme Değerlendirme Komisyonu sınav sonuçlarını, geçerli olduğuna karar verilen sorular üzerinden değerlendirir, sonuçları açıklanmak üzere Dönem koordinatörüne gönderir.


 DÖRDÜNCÜ  BÖLÜM
 Sınavların Yapılışı ile Sınav ve Sorulara itirazlara ilişkin Esaslar
Soruların Hazırlanması
MADDE 7 (1) Öğretim Üyeleri sınav sorularını hazırlarken öğrenim hedeflerini dikkate alırlar. 
(2) Çoktan seçmeli sorularda, her sorunun beş seçeneği ve tek doğru cevabı olmalıdır. Sorularda “hepsi” ve “hiçbiri”  şeklinde seçenekler kullanılamaz.
(3) Sorular ulusal ve uluslararası kaynaklardan doğrulanabilir olmalıdır.  
(4) Aynı eğitim dönemi içindeki sınavlarda sorulan sorularla aynı sorular sorulmaz.
(5) Dönem I, II ve III’de ara sınav teorik soruları boşluk doldurma veya doğru- yanlış türü sorulardan oluşur. Dönem IV’te ara sınav teorik soruları çoktan seçmeli, açık uçlu, boşluk doldurma, eşleştirme ve/veya doğru yanlış türü sorulardan oluşur.
Sınav Öncesi İşlemler
MADDE 8 (1) Sınavı düzenleyen dönem koordinatör ve yardımcıları veya staj sorumluları, ders kurulu veya stajda dersi olan öğretim elemanlarının hazırlaması gereken soruların sayısını ve soruların teslim edilmesi gereken tarihi belirleyerek, öğretim elemanlarına bildirir. Öğretim elemanları, soruları kendilerinden istenen zamanda teslim etmek zorundadır. Soru ve cevaplarını zamanında teslim etmeyen öğretim elemanları görevini yapmamış sayılır.
Sınav Görevlilerinin Görev ve Sorumlulukları
MADDE 9 (1) Sınav görevlilerinin yükümlülükleri şunlardır;
(a) Sınavı yürütmek, sınav huzur ve düzenini sağlamak için her türlü önlemi almak,  
(b) Öğrencileri, sınav salonuna kimlik kontrolü yaparak almak, resimli öğrenci kimlik kartı, nüfus cüzdanı ehliyet ve pasaport dışındaki kimlikleri kabul etmemek,
(c) Sınavın içeriğine karışmamak ve sınav süresince öğrencilerin sınav sorularıyla ilgili sorularını yanıtlamamak, gerekli uyarı ve duyuruları yapmak, öğrencilerin fiziksel sınav koşulları ve sınav soruları ile ilgili maddi hatalara ilişkin itirazlarını sınav tutanağına yazmak, 
(ç) Sınava giren öğrencinin, sınav yoklama kağıdına imza atan kişiyle aynı olduğunu denetlemek, 
(d) Sınav süresince sınav salonundan ayrılmamak, sınav gözetmenliği dışında başka bir işle (kitap okumak, cep telefonu, bilgisayar vb.) uğraşamamak,
(e) Sınav süresince öğrencilere sınav salonunu terk etmek üzere mazeret izni (tuvalet vb.) vermemek, 
(f) Teslim edilen soru kitapçıklarını ve cevap anahtarlarını sınavın sonunda saymak, tutanakta sınava giren kişi sayısı ile teslim edilen sınav kağıdı sayısının aynı olduğunu onaylamak, sınav tutanağını imzalamak ve bütün sınav evraklarını ilgili Dönem Koordinatörlüğüne imza karşılığında teslim etmek,
(2) Öğretim elemanlar, gözetmenlik görevini, geçerli mazeretlerini sınav tarihinden önce Dekanlığa bildirerek sınav görevini bir başkasına devredebilirler. Bu usule uygun olarak görevini devretmeyen öğretim elemanları görevini yapmamış sayılır.
Dönem Koordinatörleri ve Yardımcılarının Sınav Görev ve Yükümlülükleri
Madde 10 (1) Dönem Koordinatörleri ve yardımcılarının görev ve yükümlülükleri şunlardır;
(a) Sınav öncesi öğretim elemanlarından sınav soru ve cevaplarını istemek,
(b) Soru kitapçıklarının basımını sağlamak,
(c) Sınav saatinde Dönem Koordinatörlüklerinde hazır bulunmak ve sınav salonlarını denetlemek, 
(d) Sınavın bitiminde sınav görevlilerinden sınav evraklarını teslim almak, cevap kağıtlarını değerlendirilmek üzere sınav değerlendirme birimine iletmek.
Öğrencilerin Sınavlarda Uyması Gereken Kurallar
Madde 11 (1) Öğrenciler sınav başlamadan en az 30 dakika önce sınav salonu önünde hazır bulunmalı ve sınav görevlileri tarafından oturma düzenine göre belirtilen yerlere oturmalıdır. 
(2) Sınav başladıktan sonra ilk 15 dakika içinde gelen öğrenciler sınava alınır, ancak bu öğrencilere ek süre verilmez. Sınav başladıktan ve ilk 15 dakika geçtikten sonra gelen öğrenciler sınava alınmaz. 
(3) Öğrenciler sınava resmi kimlikle (öğrenci kimliği, nüfus kağıdı, ehliyet veya pasaport) birlikte gelmekle yükümlüdür. 
(4) Öğrenciler sınavlara saptanan gün ve saatte girmek zorundadır. Sınavın teorik veya pratik kısımlarından herhangi bir kısmına girmeyen öğrenci FG notu alır.
(5) Öğrenciler sınav süresince, sınav görevlilerinin sınav düzenine ilişkin tüm talimatlarına ve uyarılarına uymakla yükümlüdür. Aksi davranışlarda bulanan öğrenciler hakkında Yükseköğretim Kurumları Öğrenci Disiplin Yönetmeliği uyarınca işlem yapılır.
(6) Öğrenciler sınavlara cep telefonu, kablosuz iletişim sağlayan cihazlar ve her türlü elektronik/mekanik cihaz ile giremez. Bu kurala uymayanlara FE notu verilir ve hakkında kopyaya teşebbüsten Dekanlık tarafından disiplin soruşturması açılır.
(7) Sınavlarda kopya çeken veya kopya girişiminde bulunduğu saptanan öğrenciye FG notu verilir, ayrıca hakkında Dekanlık tarafından disiplin soruşturması açılır.
Soru/Sınav İtirazlarının Alınması ve Değerlendirilmesi 
MADDE 12- Öğrenciler dönem I, II ve III’te sınav sonuçları açıklandıktan sonraki iki iş günü içinde sınav sorularına ve sınav sonuçlarına itiraz edebilirler. Tıp kitaplarında yer alan bilimsel gerekçeleri ile birlikte yapılan itirazlar, Ölçme Değerlendirme Komisyonu tarafından incelenir. İlgili öğretim üyesinin görüşü de alınarak karara bağlanır. Bu süreçte yapılacak işlemler aşağıdaki esaslara göre belirlenir:
(1) Soruların öğrenim hedefleri ile uyumu kontrol edilir. 
(2) Soru tekniğinin sınav şekline uygunluğu değerlendirilir. Uygunsuzluk varsa soru iptal edilir.
(3) Cevap anahtarı kontrol edilir ve hatalı ise düzeltilir.
(4) Soru şekilsel olarak herhangi bir eksik ya da yanlış anlaşılmaya yol açacak unsurlar açısından incelenir. Uygunsuzluk varsa soru iptal edilir.
(5) Şekil ve içerik olarak hatalı bulunan sorular iptal edilir. 
(6) Soru ve cevaplarını istenen zamanda teslim etmeyen öğretim üyelerinin soruları iptal edilir.
(7) Aynı Eğitim Öğretim yılı içerisinde tekrarlanan aynı sorular iptal edilir.
(8) Genel olarak sınav aşamalarında alınan puanlar en yakın tamsayıya yuvarlanır.
(9) Nesnel yapılandırılmış klinik sınavlara yapılan itirazlar, gerekçesi komisyon tarafından geçerli bulunduğu takdirde, ilgili Anabilim Dalı Başkanı’nın belirleyeceği asıl sınavı değerlendiren öğretim üyesinden farklı bir öğretim üyesi tarafından, dönem koordinatörü ve/veya staj sorumlusu ile birlikte kayıtların incelenmesi ile değerlendirilir. 
(10) İtiraz sonucunda yapılan yeni değerlendirme sonucuna tekrar itiraz yolu kapalıdır.
(11) Sınavda iptal edilen soru olursa, sınav kalan toplam soru sayısı üzerinden değerlendirilir.
 


BEŞİNCİ  BÖLÜM
Yürürlük ve Yürütme

  Yürürlükten Kaldırılan Mevzuat
 
MADDE-  13 (1) Bu yönergenin kabul edildiği tarih itibariyle İnönü Üniversitesi Senatosunun  19.10.2017 tarih ve 2017/10-2 sayılı kararı ile kabul edilen “İnönü Üniversitesi Tıp Fakültesi Ölçme Değerlendirme Yönergesi” yürürlükten kaldırılmıştır.
Yürürlük 
MADDE-14 (1) Bu yönerge Üniversite Senatosu tarafından kabul edildiği tarihten itibaren yürürlüğe girer.
Yürütme
MADDE-15 (1) Bu yönerge Dekan tarafından yürütülür.


